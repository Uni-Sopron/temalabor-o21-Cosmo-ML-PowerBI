# Bevezetés

Az utóbbi időben kifejezetten nagy népszerűségnek örvend a Microsoft Power BI szoftvere, amely az üzleti intelligencia irányvonal egyik úttörője remek adatvizualizációs és kooperációs lehetőségei révén. Ugyanakkor aki nyitott szemmel jár, az jó eséllyel felfigyelhetett a mesterséges intelligencia egyre gyakoribb alkalmazásaira az üzleti életben is. Éppen emiatt jó eséllyel merülhet fel a kérdés, hogy egy elemzők által használt szoftver mennyire jól ötvözhető egy Machine Learning megoldással és milyen lehetőségek vannak ennek elérésére.

Munkánk célja ennek feltérképezése és a potenciális lehetőségek összehasonlítása. A kutatómunka során igyekeztünk a teljességre törekedni, mindazonáltal előfordul, hogy a dolgozat egyes lehetőségekre nem tér ki. Ahol valamely opciót nem vizsgáltuk valamilyen okból, ott ezt jelezzük és kifejtjük ennek okát, de részletesebben nem tárgyaljuk azt.
A kutatás elsősorban a beépített lehetőségekre és külső, alternatív szkript megoldásokra fókuszál. Ehhez csapatunk a built-in AutoML megoldást, továbbá az R és Python nyelvet és az azokhoz tartozó külső könyvtárakat használta fel.

Csoportunk három főből áll:
• Békési Andor, aki az AutoML lehetőségeit vizsgálta,
• Janoschek Balázs, aki az R szkriptek és Power BI összeköthetőségét vizsgálta,
• Kakas Ádám, aki a Python és Power BI összeköthetőségét vizsgálta.

A Machine Learning modelljeink osztályozási (classification) és előrejelzési (forecast) feladatokat látnak el, mindazonáltal csak reprezentálják a különböző AI megoldások megvalósíthatóságát, így mélységében nem merülünk a statisztika és gépi tanulás bugyraiban.

A feladatunk alapját a COSMO CONSULT Kft. kutatási szándéka hívta életre, akik szintén a mesterséges intelligencia Power BI-jal való ötvözését fontolgatják, amihez szeretnének egy átfogó képet kapni a jelenlegi potenciális lehetőségekről.

Dokumentációnk kitér:

1. a problémára és követelményekre,
2. a feladatok felosztására és a munkamenetre,
3. valamennyi felhasznált technológiára,
4. Tech Stack-re,
5. továbbá tartalmaz egy felhasználói bemutatást és fejlesztői dokumentációt,
6. végül pedig összefoglalja a teljes munkát.
